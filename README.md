# PostMakinasi
Oluşturulma tarihi:‎30 ‎Mart ‎2018
# Post Makinesi Nedir?
Bilgisayar bilimlerinde özellikle özdevinirliler kuramında (automata theory) geçen bir makine modelidir. Yapı olarak Turing makinesine (Turing machine) çok benzer hatta ufak farklılıklar dışında neredeyse aynı olduğu söylenebilir. Turing makinesini geliştiren Alan Turing ile bağımsız olarak geliştirilmiştir. Bu anlamda Post makinesi bazı kaynaklarda Post-Turing makinesi (Post Turing Machine) olarak da geçmektedir.
Turing makinesinde kullanılan bant mantığına benzer bir şekilde, Post makinesinde de kutular bulunmaktadır. İki yöne doğru sonsuz sayıda kutunun bulunduğu bir üretim bandı gibi düşünülebilir. Yani kutulara erişim ardışıktır (sequential) ve kutular ileri veya geri olmak üzere iki yönde hareket edebilir. Post makinesi burada sanki bir çalışanın üretim bandındaki kutular üzerinden çalıştığı kabulü ile yola çıkar.
Post makinesinde, başlangıç durumunda sonsuz kutu bulunmakta ancak bunların sonlu bir kısmı işaretli, geri kalan sonsuz kısmı ise işaretsiz kabul edilmektedir. Yani başlangıç durumunda makinemizin hafızasında bir bilgi olmasını istiyorsak, bu bilgiyi kutulara işaretliyoruz. Geri kalan kutular ise işaretsiz oluyorlar.

